---
title: 'Cum Se face o analiza de cuvinte cheie'
description: 'Cum facem o analiza de cuvinte cheie (Keyword Research) » Ghid Pas cu Pas » MarWeb.ro ⭐.'
date: '2024-04-30T09:49:41+00:00'
permalink: cum-se-face-o-analiza-de-cuvinte-cheie
author: Alexandru
excerpt: ''
type: post
id: 315
thumbnail: /blog/cum-se-face-o-analiza-de-cuvinte-cheie/thumbnail.png
category:
  - SEO
---
<iframe src="https://www.youtube.com/embed/sgXyC3PNsn4?si=Lf-Zpf-5PqxSSbH-" title="YouTube video player" frameborder="0" allow="accelerometer; autoplay; clipboard-write; encrypted-media; gyroscope; picture-in-picture; web-share" referrerpolicy="strict-origin-when-cross-origin" allowfullscreen></iframe>
Vrei ca site-ul tău web să apară printre primele rezultate în căutările Google și să atragi trafic relevant fără să
investești sume enorme de bani în promovare? Site-ul tău trebuie să fie optimizat SEO. Dacă nu ești specialist SEO, însă
vrei să te familiarizezi cu acest domeniu și să înveți pas cu pas cum să-ți faci site-ul vizibil în motoarele de
căutare, este necesar să te “împrietenești” cu fundamentul campaniilor de marketing online: cuvintele cheie. De ce?
Acestea sunt legătura dintre potențialul client și site-ul tău web.

Primul pas este să obții claritate vis-à-vis
de [ce sunt cuvintele cheie]('https://marweb.ro/blog/ce-sunt-cuvintele-cheie-9-tipuri-de-cuvinte-cheie) și de câte
tipuri sunt, în funcție de intenția
utilizatorului. O dată ce ai elucidat “misterul”, al doilea pas, și probabil cel mai important, este să înveți cum să
faci o analiză a cuvintelor cheie (keyword research) corectă. Adică, să identifici acele cuvinte sau fraze cheie care
definesc conținutul site-ului tău web și sunt relevante pentru publicul tău țintă.

Acestea sunt cruciale pentru a te poziționa în poziții superioare în căutările Google, pentru a atrage trafic relevant
și pentru a oferi valoare potențialului tău client. Asta este ceea ce își dorește Google de la tine și, tocmai de aceea,
trebuie să fie obiectivul tău principal.

În acest articol, vom discuta despre importanța cuvintelor cheie, factorii de care trebuie să ții cont atunci când faci
o analiză de cuvinte sau fraze cheie, precum și modalitatea prin care le poți descoperi.

## Începe cu analiza business-ului tău

Atunci când vorbim despre analiza cuvintelor cheie, majoritatea proprietarilor de afaceri încep cu research privind
interogările care se fac în Google (ce caută efectiv oamenii), ceea ce este total greșit. De ce? Ei bine, este simplu.
Oamenii au o nevoie, caută o informație. Este adevărat. Însă, tu îl poți ajuta cu adevărat? Pentru a putea răspunde la
această întrebare, este necesar în primă instanță, să înțelegi specificul afacerii tale, cum te poziționezi în piață (
ești un brand premium sau accesibil) și să îți setezi obiectivele pe termen scurt, mediu și lung (vrei să obții
autoritate în piață sau ai nevoie de lead-uri calificate și implicit, vânzări).

Acest lucru îți va ușura ulterior procesul de research pentru cuvinte sau fraze cheie. Altfel, te vei trezi în situația
în care indexezi o pagină pe un cuvânt cheie care deși are multe căutări lunare, nu îți va aduce trafic relevant. De
exemplu, dacă ai un brand care vinde huse de canapea premium, din bumbac 100% și la un preț pe măsură, nu poți folosi
cuvântul cheie “husă canapea 3 locuri ieftină” chiar dacă să spunem că mii de oameni caută acest lucru pe Google în
fiecare lună. De ce? Nu te ajută cu nimic să aduci trafic pe site. Oamenii care caută “ieftin” nu își vor permite să
cumpere de la tine. Nu vei fi relevant pentru nevoia lor și Google ține cont de acest lucru.

E ca și cum ai invita un vegetarian la masă, îți trece pragul casei și tu în meniu ai o friptură suculentă, făcută la
foc mic și condimentată fix atât cât trebuie! O fi bună dar nu pentru invitatul tău care este posibil să se și enerveze
că i-ai irosit timpul degeaba.

Prin urmare, analizează-ți obiectiv business-ul dacă vrei să te asiguri că o vizită pe site va fi urmată și de o acțiune
din partea clientului tău potențial. Face parte din strategia ta de marketing.

# De ce este importantă analiza cuvintelor cheie?

După ce ai obținut claritate în ceea ce privește specificul afacerii tale și, totodată, ai setat obiectivele, următorul
pas important este analiza cuvintelor cheie. Acest lucru te va ajuta să îți înțelegi mai bine publicul țintă: ce, cum
sau în ce moment caută conținutul, serviciile sau produsele tale. Practic, te transpui în mintea potențialului client și
creezi o punte de legătură între intenția/nevoia lui și modul în care business-ul tău îl poate ajuta.

Un research amănunțit, te ajută să găsești cele mai bune cuvinte sau fraze cheie pe care să le vizezi, și să stabilești
o strategie de conținut care să te ajute să urci tot mai sus în rezultatele motoarelor de căutare.

Fără această analiză, e ca și cum ai umbla legat la ochi, sperând că totuși până la urmă o să ai noroc și o să ajungi la
destinație. Fiecare acțiune pe care o faci în mediul online trebuie gândită înainte dacă vrei să ai într-adevăr
rezultate și integrată într-o strategie în care scopul tău principal este să fii alături de clientul tău în toate
etapele prin care trece până ajunge să cumpere de la tine. Astfel, obții nu doar o imagine de ansamblu, ci o imagine
clară asupra comportamentului și nevoilor pe care le are clientul tău și îți este mult mai ușor să îl redirecționezi
către site-ul tău web.

Dacă nu știi ce interogări face potențialul tău client și cum gândește el de fapt, nu vei primi trafic de la Google. Un
cuvânt sau o frază cheie pe un subiect pe care nimeni nu îl caută… este fix degeaba. Mulți proprietari de afaceri fac
această greșeală, mai concret, aproximativ 90,63% dintre paginile de pe internet, conform
unui [studiu]("https://ahrefs.com/blog/search-traffic-study/) realizat de
Ahrefs. Întrebarea este, vrei să faci parte din restul de 9,37% sau nu?

Ei bine, pentru ca acest lucru să se întâmple, nu rankezi la voia întâmplării, ci rankezi pe un cuvânt cheie relevant
atât pentru Google cât și pentru clientul tău. Și aici te ajută, evident, analiza cuvintelor cheie.

# Cum te pregătești pentru analiza cuvintelor cheie?

Înainte de a face keyword research, trebuie să te pui în pielea clientului tău. De ce? Este foarte simplu. Modul în care
clientul tău gândește sau se exprimă, de cele mai multe ori este extrem de diferit față de modul în care vezi tu
lucrurile.

Și aici o să-ți dau un exemplu concret. Să presupunem că un potențial client nu știe ce să mai posteze pe paginile lui
de Social Media și tu oferi acest serviciu. Din punctul tău de vedere, al specialistului, are nevoie de o strategie de
comunicare. De acord! Însă, oare fix asta va căuta pe Google? Se trezește dimineața cu gândul că are nevoie de o
strategie de comunicare? Puțin probabil. Ceea ce are el nevoie, problema lui este că nu are idei vis-à-vis de conținutul
pe care trebuie să-l posteze. Cel mai probabil, va face o interogare de genul: “idei de postări pentru …”. El nu se
exprimă din postura specialistului, ci din postura omului care are o problemă și are nevoie de o soluție.

Prin urmare, întreabă-te:

### Cum caută sau cum vorbește clientul meu despre produsul, serviciul sau informațiile pe care eu le ofer?

Răspunsul la această întrebare este crucial și va determina dacă îl vei ajuta pe potențialul tău client să te găsească.
De aceea este atât de important să dezvolți o strategie de conținut care se potrivește cu intenția de căutare a
potențialului tău client.

### Câți oameni caută produsul, serviciul sau informațiile pe care tu le oferi?

Practic, de câte ori este căutat în medie pe lună un cuvânt cheie ? Și aici sunt câteva aspecte de care trebuie să ții
cont:

Dacă site-ul tău este nou sau nu ai o gamă diversă de produse, evită să folosești cuvinte cheie short-tail, chiar dacă
volumul căutărilor este semnificativ; concurența este destul de mare și îți va fi foarte greu să urci în rezultatele
motoarelor de căutare;

Focusează-te pe cuvinte cheie long-tail care sunt mai puțin competitive, deoarece de cele mai multe ori sunt trecute
cu vederea. Acestea, deși au un volum lunar de căutare mai mic, te vor ajuta să rankezi mult mai ușor și reflectă mai
bine modul în care oamenii fac interogări. Ce este extrem de important aici, este că dacă un cuvânt cheie are un volum
mare de căutare nu înseamnă neapărat că îți va aduce și rezultate. Depinde de cât de competitivă este nișa, de poziția
și vechimea site-urilor concurente și dacă specificul afacerii tale este concludent;

Volumul căutărilor nu este egal cu numărul de persoane care au căutat. Aceeași persoană poate caută același topic de
mai multe ori pe lună;

Volumul căutărilor nu este egal cu numărul de vizite pe care respectivul cuvânt cheie ți-l va aduce pe site.

### În ce format își dorește potențialul meu client să fie prezentată informația?

Preferă articole cu poze/fără poze, conținut audio/video sau mai degrabă preferă să citească? Acest lucru te va ajuta
să-ți dai seama ce fel de conținut trebuie să realizezi pentru potențialul tău client. Dacă nu are suficientă răbdare și
tu îi pui la dispoziție doar conținut text, cam cât de relevant crezi că va fi pentru el sau pentru Google? Inteligența
artificială observă comportamentul utilizatorilor și plasează mai sus tipul de conținut preferat de aceștia.

<h2 class={'text-center'}>Hai să luăm și un exemplu concret pentru interogarea “machiaj de seară ochi căprui”:</h2>

![Exemplu Rezultat Machiaj Seara Ochi Caprui](/blog/cum-se-face-o-analiza-de-cuvinte-cheie/machiaj-de-seara-ochi-caprui.png)

Primul rezultat în Google este Pinterest care oferă idei de machiaj. Nu câteva, ci chiar 200 de idei. Prin urmare, este de la sine înțeles că pentru această interogare, conținutul vizual este extrem de important. Este mult mai ușor să arăți, decât să explici efectiv prin conținut text tipurile de machiaj. Evident, impactul pentru utilizator este imens, mai ales dacă ideile arată și foarte bine din punct de vedere vizual;

Cu ce poți veni tu nou aici? Oferă mai multe idei, fii atent la calitatea pozelor, la complexitatea machiajelor și pulsează, eventual, cu un video (tutorial). Evident, Pinterest este un competitor important. Însă, ideea aici este să vezi ce fac primii 5-10 competitori și tu să te asiguri că vii cu ceva în plus față de ei, mai nișat, mai atrăgător, gândindu-te mereu la utilizatorul care caută topicul respectiv. Nu îți dorești să copii concurența, ci să înțelegi care este logica din spate.

### Ce întrebări își pune potențialul client atunci când face o interogare pe un subiect anume?


De fapt, cum formulează concret? Folosește întotdeauna “limbajul utilizatorului” și evită termenii tehnici pe care, crede-mă, doar tu îi înțelegi. De exemplu, mai multe căutări are “avocat divorț” decât “avocat dreptul familiei”. Al doilea termen se referă la specializare. Utilizatorul nu caută asta. Caută să-și rezolve problema: “divorț”. Mai mult decât atât, analizează ce întrebări își pune un utilizator despre un topic anume și realizează conținut prin care să le răspunzi la întrebarea respectivă. Cum ar fi: “ce este Seo?”.

Cu cât oferi mai mult conținut de valoare care îl ajută efectiv pe utilizator, cu atât vei reuși să creezi o comunitate în jurul brandului tău și să atragi trafic din ce în ce mai relevant. În centrul universului tău trebuie să se afle întotdeauna clientul tău și nevoile pe care acesta le are. De aceea este atât de important să alegi acele cuvinte cheie care exprimă exact ceea ce oferi tu (specificul afacerii tale) și care se potrivesc cu intenția de căutare a utilizatorilor, cum ar fi:


-    Interogări informaționale: cel care caută are nevoie de informații;
-    Interogări de navigare: cel care caută vrea să acceseze o anume pagină web;
-    Interogări tranzacționale: cel care caută este pregătit să cumpere;
-    Investigație comercială: cel care caută dorește să afle mai multe informații despre produse, servicii;
-    Interogări locale: cel care caută dorește să găsească ceva la nivel local, aproape de locul în care locuiește sau de o zonă de interes.


## Cum descoperi Cuvinte Cheie noi

După ce te-ai pus în “pielea” clientului tău și ai înțeles concret ce probleme are, cum se exprimă nativ și ce își dorește să obțină, următorul pas este să te pui pe treabă și să descoperi acele cuvinte cheie care se află la intersecția între nevoia clientului tău și produsul tău. Ce este important de reținut aici, este că potențialul tău client, rareori cumpără din prima. Poate doar atunci când știe foarte clar ce vrea, dar chiar și atunci, a ajuns în punctul acesta pentru că a făcut un research în prealabil. Atunci când îți stabilești strategia de conținut, ține cont de călătoria clientului:

-   Prima dată caută informații generale despre subiect – aici tu îi oferi informațiile de care el are nevoie, îi oferi valoare și astfel construiești o relație de încredere cu acesta;
-   Apoi caută soluții la problemele cu care se confruntă – tu îl ajuți prin conținut practic, răspunsuri concrete, nu doar teorie și astfel îți crești autoritatea ca brand și construiești o comunitate în jurul tău;
-   În ultima instanță, clientul este pregătit să cumpere – deja are toate informațiile despre un produs sau serviciu anume, i-ai oferit valoare, ceva palpabil și este dispus să îți acorde votul final de încredere: să cumpere de la tine.

Conținutul de pe pagina ta web trebuie să fie adaptat pentru fiecare etapă din călătoria clientului tău. În timp ce majoritatea vor doar să vândă și se concentrează doar pe acest lucru, fii tu excepția de la regula și oferă prima dată valoare. Vânzările vor fi doar o consecință.

Ține cont de acest lucru și atunci când faci keyword research. Începe de la:

* Ce informații caută clientul meu?
* Ce probleme are?
* Ce este important pentru el atunci când este pregătit să cumpere?

Sunt mai multe variante prin care poți descoperi cuvinte și fraze cheie relevante, foarte la îndemână, chiar și pentru cineva care nu este specialist SEO sau nu are tool-uri sofisticate. Dacă aplici strategia corectă plecând de la business-ul tău și continuând cu analiza avatarului tău de client, procesul de descoperire de cuvinte cheie noi, va fi foarte ușor, intuitiv.


Hai să vedem cum putem descoperi cuvinte cheie noi:


#### Varianta 1:

Pornește de la câteva cuvinte cheie cunoscute, generale, din domeniul în care activezi. Te poți ghida aici și după o listă de produse, servicii, topicuri de interes sau domenii de activitate. În continuare, vei face fix ce face clientul tău atunci când caută o informație. Mai exact, faci o interogare în Google.

Și hai să luăm un exemplu concret. Să spunem că ești avocat și îți desfășori activitatea în Brașov. Tastezi cuvântul cheie “avocat Brașov” în bara de interogare și dacă apeși pe SPACE (pe tastatura), Google deja îți furnizează o serie de alte combinații de cuvinte cheie, bazate pe căutările anterioare în motorul de căutare. Dacă pe “avocat Brașov” concurența este mare, îți vei dori să targetezi un cuvânt cheie long-tail, cum ar fi: avocat Brașov dreptul familiei, avocat Brașov cel mai bun, etc.
![Exemplu Sugestie Google ](/blog/cum-se-face-o-analiza-de-cuvinte-cheie/Google1.png)

Deja ai o listă generoasă de cuvinte cheie pe care le poți targeta. Și asta nu e tot. În partea de jos a paginii cu rezultatele de căutare, Google îți va oferi și alte variante sub forma “Oamenii au mai căutat și…”. Acestea sunt cuvinte sau fraze similare cu topicul pentru care ai făcut interogarea, combinații la care poate tu nici măcar nu te-ai fi gândit.


![Exemplu Sugestie Google Cautari Similare ](/blog/cum-se-face-o-analiza-de-cuvinte-cheie/Cautari-Similare.png)

#### Varianta 2:

Folosește Google Keyword Planner un instrument gratuit și foarte bun oferit de Google. Te ajută la identificarea cuvintelor cheie potrivite pentru optimizarea SEO a site-ului tău web, îți permite să vezi câte căutări sunt efectuate pe un anumit cuvânt cheie dar și cum se situează acestea în comparație cu alte cuvinte cheie similare. Tot aici vei verifica și volumul de căutare pentru fiecare cuvânt în parte identificat prin varianta 1.

O altă variantă similară este și Ahrefs Keyword Explorer, însă acesta este pe baza de abonament plătit. Pe lângă funcția de keyword research, oferă o mulțime de alte instrumente utile pentru optimizarea SEO.

Indiferent de modul în care ai identificat cuvintele cheie, nu uita să le adaugi în tabel împreună cu volumul de căutări lunar. Fiecare pagină în parte de pe website-ul tău va fi indexată pentru un singur cuvânt cheie.

#### VARIANTA 3

Dacă ai deja un site, este posibil ca Google să îl fi indexat în mod natural în funcție de conținutul pe care l-ai creat pe paginile tale. Prin urmare, el deja te consideră relevant pe anumite cuvinte cheie. Ce trebuie să faci în cazul acesta? Folosește un tool precum ahrefs.com Organic Keywords, pentru a identifica care sunt acele pagini clasate pe prima sau a doua pagină în rezultatele Google, organic, pe anumite cuvinte cheie. Obiectivul tău este să optimizezi cu prioritate aceste pagini, astfel încât să te asiguri că au conținut valoros pentru publicul tău țintă.
![Ahrefs ](/blog/cum-se-face-o-analiza-de-cuvinte-cheie/ahrefs.png)

#### VARIANTA 4
Așa cum este important să știi cu acuratețe cine este publicul tău țintă, la fel de important este să știi și cine sunt concurenții tăi. În acest sens, un tool foarte util este ahrefs.com cu ajutorul căruia poți scana competitorii pentru a afla pe ce cuvinte cheie se targeteaza. Tot ce trebuie să faci este să îți conectezi site-ul în Ahrefs' Site Explorer, să accesezi instrumentul Content Gap și să adaugi concurenții (cei care se clasează în primele rezultate în rezultatele motoarelor de căutare).

Ahrefs îți oferă date importante despre conținutul care se află pe site-ul competitorilor tăi, backlink-uri, cuvinte cheie, etc. Astfel, îți poți dezvolta o strategie de marketing de conținut eficientă care să te ajute să fii competitiv și să urci în clasamentele Google.


## Keyword Research-ul este este baza optimizării SEO

Dacă vrei să îți optimizezi site-ul pentru motoarele de căutare și să atragi trafic relevant, analiza cuvintelor cheie este unul dintre cei mai importanți pași. Nu este suficient să identifici acele cuvinte cheie care au un volum mare de căutare. Ceea ce ai nevoie de fapt, este să ai claritate vis-à-vis de avatarul tău de client și să înțelegi care este comportamentul acestuia în mediul online. Acest lucru îți va permite să îți pui la punct o strategie eficientă de marketing de conținut prin care să oferi conținut valoros publicului tău țintă. Recompensa va fi întotdeauna, rezultatul pe care tu îl aștepți în funcție de obiectivul setat: awareness, vânzări mai mari, trafic relevant și, bineînțeles, poziții superioare în clasamentele Google.
